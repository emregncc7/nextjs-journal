---
title: "Will See..."
date: "2025-03-04"
description: "Sabrın sonu selamet."
author: "Emre"
---

# Bir Yol Ayrımında

![Dark Knight Returns](/images/blog/xx.jpg)  

Az kaldı... Ya delirip odamdaki barfiks barına kendimi asacağım ya da hayatımın en sağlam geri dönüşünü yapacağım.  

## Zekâ mı? Çalışkanlık mı?  

Hiçbir zaman kendimi zeki biri olarak görmedim. Tamam, belki sosyal zekâm fena sayılmaz, insan psikolojisini – hatta genel olarak canlı psikolojisini – yıllar içinde gözlemleyerek anlamayı başardım. Ama iş analitik zekâya gelince, ortalama bile olduğumu düşünmüyorum. Zaten ortalama insan zekâsının primat seviyesinde olduğunu düşündüğümden, bu konuda çok da ümitli değilim.  

Sürekli bir çıkmazın içindeyim. Belki bu pozisyona kendimi ben sokuyorum, belki de gerçekten böyle denk geliyor. Yaş 24, doğum günüme 19 gün var ve bazı şeyler canımı çok sıkıyor.  

Biraz dertleşelim...  

## Çocukluktan Gelen Ayrışma  

Küçüklüğümden beri etrafı izleyen biri oldum. Derslerinde başarılı olan arkadaşlarımı hatırlıyorum; ilkokulda her zaman 5 yıldız alırlardı. Yanlışlıkla 4 yıldız aldıklarında dünyanın sonu gelmiş gibi ağlarlardı. O zamanlar bunu anlamazdım, "Arada ne fark var ki?" diye düşünürdüm.  

Bu çocuklar ortaokula geçtiğinde de aynı disiplinle çalışmaya devam ettiler. Denemeler çözdüler, okuldan sonra etütlere gittiler... Bense? Ben günlerimi masa tenisi oynayarak geçiriyordum (bu arada babamın doğum günümde aldığı imzalı Butterfly raketi harikaydı). Akşamları da Arma 3 oynuyordum.  

Liselere giriş sınavım ise tam bir felaketti, ama çok da umurumda değildi. Branş aralarında onlar test çözerken, ben yanımda getirdiğim raketle arkadaşlarla turnuva yapıyordum. Sonuç olarak, onlar İstanbul’un en iyi devlet liselerine gittiler, ben ise ne fen lisesi ne de Anadolu lisesi kazanabildim. Ailem baktı ki bu iş böyle gitmiyor, beni meslek lisesine göndermek yerine düz liseye verdi.  

## Yıllar Sonra...  

Lise arkadaş ortamı açısından güzeldi ama aşk ve eğitim açısından tam bir rezaletti. Üniversiteye gelince, ilk iki yıl zaten girmeyi düşünmüyordum. İlk yıl sayısal puanım berbat geldi, ikinci yıl biraz daha iyi yaptım ama 400K sıralama da pek iç açıcı değildi.  

Öte yandan spor konusunda işler iyiydi; fiziğim güzeldi, özgüvenim yerindeydi. Ama hayat sadece iyi bir fiziğe sahip olmakla ilerlemiyor. Şimdi, bu satırları yazdığım an itibarıyla, çocukluktan beri planlı yaşayan arkadaşlarım minimum 3-4 asgari ücret kazanırken, ben yüzlerce iş başvurusu yapmama rağmen sadece bir tane geri dönüş aldım: O da yanlışlıkla araya karışan bir telesekreterlik işi.  

## Şimdi Ne Olacak?  

Akademik başarı konusunda hep kötüydüm, belki bunu değiştirebilirim. Şansımı deneyeceğim. Üniversite sınavına 3.5 ay, DGS’ye biraz daha fazla var.  

Yanlış anlaşılmasın, tembelliğim sadece akademik hayatta geçerliydi. Katıldığım bootcamplerde, projelerde, çalıştığım her şeyde, işin ve eğitimin hakkını herkesten fazla verdim. Ama sistemin içinde yer edinmek için bunlar yeterli mi, işte orası tartışılır.  

Şimdi askerlik kapıda, elime geçmesini beklediğim para hâlâ yok, gelecek belirsiz. Ama toparlamaya başlıyorum. Bakalım, bahsettiğim o büyük geri dönüşü yapabilecek miyim?  

Will see...
