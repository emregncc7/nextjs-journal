---
title: "🐍 Emre soru bombardımanına hazırlan 🐍"
date: "2025-03-06"
description: "La havle vela guvvete"
author: "Emre"
---

# İşe girdin mi? Askerlik ne oldu? Evlilik ne zaman?  

![Dark Knight Returns](/images/blog/ucube.jpg)  

Dostum öncelikle sakin ol ve cevaplamam için süre tanı, sonra diğer sorularını sor.  

##  

Zaten ayda bir geliyoruz, her gördüğünde aynı soruları sormaktan vazgeç. Başkalarının hayatlarını bu kadar çok kurcalayan birinin hayatı boş olur. Sürekli karşısındaki kişi hakkında soru sormasının nedeni, kendi hayatlarında hiçbir şeyin olmaması. Ne artı bir şey, ne eksi bir şey. Ot gibi yaşayıp gidiyorsun, gelip bir de bana yıllardır aynı şeyleri soruyorsun.  

Be evladım, 86 farklı şeye koşturuyorum zaten! Fiziksel ve mental olarak yorgunum, ekonomik olarak bitmişim, inancımın dibini sıyırıyorum. Sırf kendini içten içe rahatlatmak için bildiğin soruyu sorup "hayır" cevabını alınca bıyık altından gülüp duygu mastürbasyonu yaptıktan sonra en sevdiğin kısım olan öğüt verme kısmına geçiyorsun.  

Bu yazıyı okuyan varsa, şans eseri denk gelen falan, ufak bir tavsiye: Birine tavsiyede bulunmadan önce kahraman bakış açısıyla bedeni bir terk edin. Sonra uzaktan kendinize bakın. "Ben herhangi bir konuda başarılı bir insan mıyım?" diye düşünün. Eğer gerçekten kendinize "Evet, ben bu konuda başarılıyım." diyebiliyorsanız ve karşınızdaki kişi sizden o konuda tavsiye istiyorsa, o zaman tavsiye verin.  

Bakın önemli nokta: Önce karşınızdaki kişi sizden tavsiye isteyecek, sonra siz "Ben bu konuda başarılı mıyım?" diye düşüneceksiniz, sonra tavsiyeyi vereceksiniz.  

Ama ama, "Emre Bey... Benim o konuda başarım olmasa da başarısızlığım var, tavsiye veremez miyim?"  

Hayır, dostum. Tavsiye veremezsin. Sadece bir doğru olmadığı gibi, sadece bir yanlış da yoktur. Ayrıca senin deneyip yanlış yaptığın bir yolu birebir aynı şekilde deneyip başarılı olan birisi olabilir.  

# Peki ya askerlik? 🐍  

## Yok, askere de gitmedim. Evet, neredeyse 24 olacağım ve hâlâ askere gitmedim.  

Bazı arkadaşların tek başarısı 24 ay askerlik yapmış olmak. Pezevenk, görsen bir anda omuzları geri atıp göğsü kabartıp başlıyor askerlik anılarını anlatmaya, sanki Cem Ersever.  

10 cümlesi varsa, 9'u yalan, 1'i şüpheli. Bir de akıl veriyor: "Askerliğini yapmayan erkek mi olur?"  

Ya sabır, ya sabır! Görende diyecek ki Kuzey Irak’a operasyona gitti, 24 ay cephede kaldı.  

Be güzel kardeşim, askere gitmeden tertip düzen öğrenemiyorsan, o senin problemin. Kendi çamaşırını yıkayamayıp kendi yemeğini hazırlayamıyorsan, onlar da senin problemin. İlla temel şeyleri öğrenmen için birinin sana bunları bağıra bağıra emrederek öğretmesi gerekiyorsa, bu senin eksiğin.  

# Evlilik ne zaman? 🐍  

## Evlilik benim gözümde apayrı bir olay.  

Bazı adamların hayatı boyunca ne uzun süreli ne de kısa süreli bir ilişkisi olmuş. Askere gitmiş, gelmiş, sonra evlendirilmiş. Üç ay sonra eşi hamile kalmış.  

Hoş geldin, borçlar! Hoş geldin, sinir stres adayı koca!  

Evlilik böyle olmamalı. Anlaşamadığın insanla sürdüremezsin bir yaşamı beraber.  

Her gün çevremden başka birinin ayrılık haberini duyuyorum. İşin daha boktan yanı, aileler ve eş dost haberi duyunca çiftin yanına gidip akıl veriyorlar:  

*"Gelin, vazgeçin bu olaydan. Bak çocuklarınız var, bak bunca yıllık beraberlik var."*  

Yahu kardeşim, çoğu evlilik ya görücü usulü ya da oldu bittiye getirilmiş evlilikler. Belki %30’u severek evlenmiştir ama onlar da sıkıntılı.  

Peki neden?  

Ben ilişki uzmanı değilim ama şunu söyleyebilirim: Kafa yapınızın aynı olması, aynı şeylerden hoşlanmanız, aynı şeylere gülmeniz yeterli değil.  

İlişkinin başında her şey iyi gibi gözükebilir. Heyecanı yenidir, belki aranızdaki ten uyumu çok iyidir. Bunlar tabii ki ilişki için artıdır, ama aynı evin içinde yaşamak bambaşka bir şey. İş bölümü yapmak, sorumlulukları paylaşmak ve bunu hayatının sonuna kadar sürdürebilmek...  

Ama harammm! Ne demek evlenmeden aynı evin içinde yaşamak?! -_-  

Gidersin, ailesinden istersin. Bir sürü borcun altına girersiniz. Daha birbirinizi bile adam akıllı tanımadan.  

Sonra düğün olur. Halay çekersiniz, takı töreni yapılır, gülüp eğlenirsiniz. Herkes dağılır, siz de evinize geçersiniz. Ve BOOM!  

Gerçekler dank eder. Bir anda, "Ben bu insanla ömrümün sonuna kadar yaşamak istiyor muyum?" sorusu beyninde yankılanır.  

Ama dur! Sakın kimseye söyleme. O kadar hazırlık yapıldı, sakın yanlış bir şey söyleme. Elâleme rezil oluruz bak!  

Tamam, kafan iyice karıştı mı? Kendine yakın gördüğün birine durumu anlat.  

Eğer o kişi eşekse, muhtemelen "Çocuk yaptıktan sonra her şey yoluna girer." diye bir tavsiye verir.  

Bir de avuturlar seni:  

*"Bak, ne güzel ev istedin, oldu. Eşyaların ne kadar güzel oldu. İlişkinin en başında normal böyle hissetmen."*  

(Hayır, normal değil.)  

Çünkü içten içe biliyorlar ki ne kadar süre geçerse, senin çıkıp bir şeyler söylemen o kadar zorlaşacak. Hele bir de çocuk olduysa, iyice zorlaşacak.  

Peki ya bu yıllarca biriken baskı en sonunda ne oluyor?  

Tahmin edin:  

Bknz: **Yellowstone Lava Creek Tuff - 0.640 (millions of years).**  

Her neyse, bu kafaları dinlemeyin. Varsa rahatsız olduğunuz bir ilişkiniz, anlaşarak ayrılın.  

Anlaşarak ayrılmak, anlaşamadan aynı evde yaşamaktan daha hayırlıdır.  

(Hem de dini kitaplardan alıntı söz gibi oldu. 🤔)  

Herkes her şeyi biliyor ama gariptir ki kimse artı bir şey yapmıyor.  

Alayının canı cehenneme! Gece gece delirdim yine, bir sürü yazı yazdım.  
