---
title: "İyi Alıştım Bu İşe"
date: 2025-01-03
description: "Giderek daha güzel gelmeye başladı. Umarım işin sonu, Seven filmindeki John Doe gibi olmaz..."
---
# Yazmak Güzel Geliyor

## Normalde geceleri yastığa kafamı koyduğumda kendi kendime dakikalarca, bazen de saatlerce düşünüyordum. Yazmaya başlayınca, yorgunluktan ve düşüncelerden az da olsa kurtuluyorum. Herkese tavsiyemdir: yazın. Ne yazdığınızın bir önemi yok, sadece yazın. Ortaya bir şey çıkması insanı mutlu ediyor.

Kendimi sürekli etrafından soyutlayan, depresif modda takılan biri olarak, yazmak benim için bir çözüm olmuş olabilir miydi? Bunu söylemek için çok erken. Ancak şimdiden güzel bir başlangıç yaptım diye düşünüyorum.

Dün, Allah affetsin, yapay zekadan yardım istedim. Şu an okuduğunuz bu yazıyı yazmak için bir blog projesi oluşturdum. Havalı olsun diye karanlık modu da ekledim. ;) Her neyse, 3.5 saatin sonunda proje temel olarak tamamlandı.

Gecenin 1'inde yapay zekaya sordum: "Bu projeyi nasıl canlıya alırım?" diye. Bana dedi ki:
"Ya bir sunucu kiralayacaksın ve domain satın alacaksın ya da Vercel, Netlify gibi bulut bilişim hizmetlerinin ücretsiz veya ücretli çözümlerinden yararlanacaksın."

- Ne? Ücretsiz mi?!
Dostum, sen beni anlıyorsun! Hemen nasıl yapmam gerektiğini söyle. (Not: Yapay zekaya her şeyi sormayın!)

Daha önce aktif olarak GitHub kullanmadım. Sadece okulda ve bootcamp'te projeleri manuel olarak yüklemiştim. İlk göz ağrım olan ChatGPT ile başladım:
"GitHub profilinize girin, yeni bir repository oluşturun, Git yükleyin..."

Sonra geldik terminale. İlk denememde commit ve push yaptırdı. Ama olmadı. Terminal hata verdi. "Sizin kafa çalışıyor mu? node_modules'u neden bana yüklemeye çalışıyorsunuz?" dedi. Güler misin, ağlar mısın?

Sonrasında proje kök dizinime .gitignore dosyası oluşturmam gerektiğini söyledi. İçine de GitHub'a yüklenmemesini istediğim dosyaları yazdım. (node_modules ve birkaç başka dosya.) Ancak işler karıştı. Son kontrol ettiğimde proje dosyamda sadece node_modules ve .gitignore vardı. Geri kalan her şey yok olmuştu!

ChatGPT'ye yazdım:
"Lan ibik, nerde benim proje dosyalarım?! GitHub'a bakıyorum yok, dosyalarıma bakıyorum orda da yok."

Sakin olmamı söyledi ve bazı kodlar verdi. Onlarla dosyalarımı geri getirebildim. Ancak dersimi aldım: Başınıza bir sorun açılıyorsa, hemen önlem alın! Proje dosyalarımı bir .rar dosyasına kaydettim.

Ama yok! Emre Bey emin bir şekilde: "ChatGPT yapamadı, ben bir de Cursor'a yaptırayım, o halleder." dedi. İşin sonunda proje dosyalarımı geri getirilemeyecek şekilde tamamen sıfırladım.

Branch dedim, reverse dedim, backup dedim... Yok!
GitHub log'larına bakıyorum, bir tane gariban id var, içeriği bomboş. Onu geri getirsen ne olur, getirmesen ne olur...

Sonuç olarak, gece 2'de tekrar blog sitesini baştan yaptım. Az önce de içeriğinde iki yazım varken GitHub'a yükledim ve Vercel ile canlıya alabildim.

Şimdi bu yazıyı yazıyorum ve birazdan bu haliyle Vercel'e yükleyeceğim. Umarım push yaparken sorun yaşamam. Önce yazının kopyasını alacağım, sonra push yapıp Vercel'e yükleyeceğim.

Avcı ne kadar hile bilirse, ayı da o kadar yol bilir...